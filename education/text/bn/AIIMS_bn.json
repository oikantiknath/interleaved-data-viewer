{"lang": "bn", "source_path": "/data/oikantik_sarvam_ai/wiki-data/education/html/bn/AIIMS_bn.html", "page_url": "https://bn.wikipedia.org/wiki/%E0%A6%85%E0%A6%96%E0%A6%BF%E0%A6%B2_%E0%A6%AD%E0%A6%BE%E0%A6%B0%E0%A6%A4%E0%A7%80%E0%A6%AF%E0%A6%BC_%E0%A6%86%E0%A6%AF%E0%A6%BC%E0%A7%81%E0%A6%B0%E0%A7%8D%E0%A6%AC%E0%A6%BF%E0%A6%9C%E0%A7%8D%E0%A6%9E%E0%A6%BE%E0%A6%A8_%E0%A6%B8%E0%A6%82%E0%A6%B8%E0%A7%8D%E0%A6%A5%E0%A6%BE%E0%A6%A8", "title": "অখিল ভারতীয় আয়ুর্বিজ্ঞান সংস্থান", "blocks": [{"type": "table", "md": "*অল ইন্ডিয়া ইনস্টিটিউট অব মেডিক্যাল সায়েন্সেস*\n\n| ধরন | সরকারি চিকিৎসা বিশ্ববিদ্যালয় |\n| --- | --- |\n| স্থাপিত | ৮ ফেব্রুয়ারি ১৯৫৬ (৬৯ বছর আগে) ( 1956-02-08 ) |\n| মূল প্রতিষ্ঠান | স্বাস্থ্য ও পরিবার কল্যাণ মন্ত্রক , ভারত সরকার |\n", "section": []}, {"type": "text", "text": "অখিল ভারতীয় আয়ুর্বিজ্ঞান সংস্থান বা অল ইন্ডিয়া ইনস্টিটিউট অব মেডিক্যাল সায়েন্সেস ( এইমস ) হল ভারত সরকারের স্বাস্থ্য ও পরিবার কল্যাণ মন্ত্রকের আওতাধীন উচ্চ শিক্ষার স্বায়ত্তশাসিত সরকারি চিকিৎসা বিশ্ববিদ্যালয়ের একটি গোষ্ঠী। এই প্রতিষ্ঠানসমূহকে সংসদের একটি আইন দ্বারা জাতীয় গুরুত্বের প্রতিষ্ঠান হিসেবে ঘোষণা করা হয়েছে। অগ্রদূত প্রতিষ্ঠান হিসাবে এইমস নয়াদিল্লি ১৯৫৬ সালে প্রতিষ্ঠিত হয়েছিল। তারপর থেকে, আরও ২২ টি প্রতিষ্ঠানের নাম ঘোষণা করা হয়েছিল। ২০২০ সালের জানুয়ারি মাস পর্যন্ত, ১৫ টি প্রতিষ্ঠান কার্যক্রম শুরু করছে এবং ২০২৫ সাল পর্যন্ত আরও ৮ টি প্রতিষ্ঠান চালু হওয়ার আশা করা হচ্ছে। এছাড়াও আরও ৬ টি এইমস-এর জন্য প্রস্তাব করা হয়েছিল।", "section": []}, {"type": "text", "text": "প্রথম এইমস ১৯৫৬ সালে অল ইন্ডিয়া ইনস্টিটিউট অব মেডিকেল সায়েন্সেস অ্যাক্ট, ১৯৫৬ -এর অধীনে প্রতিষ্ঠিত হয়েছিল। [ ১ ] ভারতের প্রথম প্রধানমন্ত্রী জওহরলাল নেহরু কলকাতায় এই প্রতিষ্ঠানটি স্থাপন করতে চাইলে তৎকালীন পশ্চিমবঙ্গের মুখ্যমন্ত্রী বিধানচন্দ্র রায় সে প্রস্তাবের বিরোধিতা করেন। [ ২ ] আইনটি এইমস নয়াদিল্লি প্রতিষ্ঠা করে, যা তখন কেবলমাত্র অল ইন্ডিয়া ইনস্টিটিউট অব মেডিকেল সায়েন্সেস নামে পরিচিত ছিল এবং এটিকে জাতীয় গুরুত্বের প্রতিষ্ঠানের মর্যাদা প্রদান করা হয়। [ ১ ] অমৃত কৌর ভারতের প্রথম স্বাস্থ্যমন্ত্রী ছিলেন। যখন এইমস নয়াদিল্লির স্থাপনের জন্য তহবিলের বিষয়টি প্রাথমিকভাবে উঠে আসে, তখন তিনিই নিউজিল্যান্ড সরকারের কাছ থেকে বিপুল পরিমাণ অর্থ অর্জনে সহায়ক ছিলেন। বছরের পর বছর ধরে, তিনি রকফেলার ফাউন্ডেশন ও ফোর্ড ফাউন্ডেশনের মতো আন্তর্জাতিক সংস্থার পাশাপাশি অস্ট্রেলিয়া , পশ্চিম জার্মানি এবং ডাচ সরকারের কাছ থেকে অনুদান পেতে সফল হন।", "section": ["ইতিহাস"]}, {"type": "text", "text": "ভারত সরকার ২০০৩ সালে প্রধানমন্ত্রী স্বাস্থ্য সুরক্ষা যোজনা (পিএমএসএসওয়াই) উদ্যোগ ঘোষণা করে, যার লক্ষ্য \"সাশ্রয়ী/নির্ভরযোগ্য তৃতীয় স্বাস্থ্যসেবা পরিষেবার প্রাপ্যতার ক্ষেত্রে আঞ্চলিক ভারসাম্যহীনতা সংশোধন করা\" ছিল। [ ৩ ] এটি দুটি প্রধান মাধ্যমে করা হয়েছিল: এইমস-এর মতো প্রতিষ্ঠান স্থাপন এবং সরকারি চিকিৎসা মহাবিদ্যালয়সমূহের উন্নতকরণ করা। পিএমএসএসওয়াই আনুষ্ঠানিকভাবে ২০০৬ সালের মার্চ মাসে চালু হয়েছিল এবং ছয়টি এইমস-এর মতো চিকিৎসা প্রতিষ্ঠান ঘোষণা করা হয়েছিল। একটি অধ্যাদেশের মাধ্যমে ২০১২ সালের সেপ্টেম্বর মাসে ছয়টি প্রতিষ্ঠান চালু হয়েছিল। সেই অধ্যাদেশটি প্রতিস্থাপন করার জন্য অল ইন্ডিয়া ইনস্টিটিউট অব মেডিকেল সায়েন্সেস (সংশোধন) বিল, ২০১২ ২০১২ সালের ২৭শে আগস্ট লোকসভায় পেশ করা হয়েছিল। [ ৪ ] লোকসভা ২০১২ সালের ৩০শে আগস্ট বিল পাস করে, [ ৫ ] এটি রাজ্যসভায় ২০১২ সালের ৩ই সেপ্টেম্বর পেশ করা হয় [ ৬ ] ও ২০১২ সালের ৪ই সেপ্টেম্বর পাস করানো হয়। [ ৭ ] আইনটি ২০১২ সালের ১৩ই সেপ্টেম্বর প্রকাশিত হয়েছিল। [ ৮ ]", "section": ["ইতিহাস"]}, {"type": "text", "text": "এই আইনটি প্রতিষ্ঠানসমূহকে আরও স্বায়ত্তশাসিতভাবে পরিচালনা করার অনুমতি দেয় এবং তাদের আইএনআই মর্যাদা প্রদান করে। [ ৭ ] এছাড়াও, গেজেট বিজ্ঞপ্তির মাধ্যমে এইমস-এর মতো অন্যান্য প্রতিষ্ঠান প্রতিষ্ঠা করার ও তাদের সমান মর্যাদা দেওয়ার ক্ষমতাও প্রদান করে। [ ৪ ] [ ৯ ]", "section": ["ইতিহাস"]}, {"type": "text", "text": "৪ টি এইমস ২০২১ সালের জানুয়ারি পর্যন্ত উন্নয়নাধীন ছিল। স্বাস্থ্য মন্ত্রক ২০১৯ সালের নভেম্বর মাসে জানিয়েছিল, যে মোট ২২ টি নতুন এইমস ২০২৫ সালের ফেব্রুয়ারি মাসের মধ্যে কার্যকর হবে। [ ১০ ] এছাড়াও অরুণাচলপ্রদেশ, গোয়া, কর্ণাটক, কেরালা, মিজোরাম ও ত্রিপুরায় এইমস প্রতিষ্ঠার প্রস্তাব রয়েছে। [ ১০ ]", "section": ["প্রতিষ্ঠানসমূহ"]}, {"type": "table", "md": "*এইমস'সমূহ ও অবস্থান*\n\n| নাম | ঘোষিত | প্রতিষ্ঠিত | শহর/নগর | রাজ্য/কেন্দ্র শাসিত অঞ্চল | পর্যায় | অবস্থা |\n| --- | --- | --- | --- | --- | --- | --- |\n| এইমস নয়াদিল্লি | ১৯৫২ | ১৯৫৬ | নয়াদিল্লি | দিল্লি |  | কার্যকরী |\n| এইমস ভোপাল | ২০০৩ [ ১১ ] [ ১২ ] | ২০১২ | ভোপাল | মধ্যপ্রদেশ | ১ | কার্যকরী |\n| এইমস ভুবনেশ্বর | ২০০৩ [ ১১ ] [ ১২ ] | ২০১২ | ভুবনেশ্বর | ওড়িশা | ১ | কার্যকরী |\n| এইমস যোধপুর | ২০০৩ [ ১১ ] [ ১২ ] | ২০১২ | যোধপুর | রাজস্থান | ১ | কার্যকরী |\n| এইমস পাটনা | ২০০৩ [ ১১ ] [ ১২ ] | ২০১২ | পাটনা | বিহার | ১ | কার্যকরী |\n| এইমস রায়পুর | ২০০৩ [ ১১ ] [ ১২ ] | ২০১২ | রায়পুর | ছত্তিশগড় | ১ | কার্যকরী |\n| এইমস ঋষিকেশ | ২০০৩ [ ১১ ] [ ১২ ] | ২০১২ | ঋষিকেশ | উত্তরাখণ্ড | ১ | কার্যকরী |\n| এইমস রায়বেরেলি | ২০১২ | ২০১৩ | রায়বেরেলি | উত্তরপ্রদেশ | ২ | কার্যকরী [ ১৩ ] |\n| এইমস মঙ্গলাগিরি | ২০১৪ | ২০২০ | বিজয়ওয়াড়া | অন্ধ্রপ্রদেশ | ৪ | আংশিকভাবে কার্যকরী [ ১৩ ] |\n| এইমস নাগপুর | ২০১৪ | ২০১৮ | নাগপুর | মহারাষ্ট্র | ৪ | আংশিকভাবে কার্যকরী [ ১৩ ] |\n| এইমস গোরক্ষপুর | ২০১৫ | ২০১৯ [ ১৪ ] | গোরক্ষপুর | উত্তরপ্রদেশ | ৪ | কার্যকরী [ ১৩ ] |\n| এইমস কল্যাণী | ২০১৪ | ২০১৯ [ ১৫ ] | কল্যাণী | পশ্চিমবঙ্গ | ৪ | আংশিকভাবে কার্যকরী [ ১৩ ] |\n| এইমস ভাটিণ্ডা | ২০১৪ | ২০১৫ [ ১৬ ] | ভাটিণ্ডা | পাঞ্জাব | ৫ | আংশিকভাবে কার্যকরী [ ১৩ ] |\n| এইমস গুয়াহাটি | ২০১৫ | ২০২০ | চ্যাংসারি | আসাম | ৫ | পঠন-পাঠন শুরু হয়েছে [ ১৩ ] |\n| এইমস বিজয়পুর | ২০১৫ | ২০২০ | বিজয়পুর | জম্মু ও কাশ্মীর | ৫ | পঠন-পাঠন শুরু হয়েছে [ ১৩ ] |\n| এইমস বিলাসপুর | ২০১৫ | ২০২০ | বিলাসপুর | হিমাচল প্রদেশ | ৫ | পঠন-পাঠন শুরু হয়েছে [ ১৩ ] |\n| এইমস মাদুরাই | ২০১৫ |  | মাদুরাই | তামিলনাড়ু | ৫ | শুরু হয়নি |\n| এইমস দ্বারভাঙা | ২০১৫ |  | দ্বারভাঙা | বিহার | ৫ | নির্মানাধীন |\n| এইমস কাশ্মীর | ২০১৫ |  | অবন্তিপোড়া | জম্মু ও কাশ্মীর | ৫ | নির্মানাধীন |\n| এইমস দেওঘর | ২০১৭ | ২০১৯ [ ১৭ ] | দেওঘর | ঝাড়খণ্ড | ৬ | কার্যকরী |\n| এইমস রাজকোট | ২০১৭ | ২০২০ [ ১৮ ] | রাজকোট | গুজরাত | ৬ | পঠন-পাঠন শুরু হয়েছে [ ১৩ ] |\n| এইমস বিবিনগর | ২০১৭ | ২০১৯ | বিবিনগর | তেলেঙ্গানা | ৭ | আংশিকভাবে কার্যকরী [ ১৩ ] |\n| এইমস মানেথি | ২০১৯ |  | মানেথি | হরিয়ানা | ৮ | নির্মানাধীন |\n", "section": ["প্রতিষ্ঠানসমূহ"]}, {"type": "text", "text": "- ভারতের স্বাস্থ্যসেবা\n- প্রাতিষ্ঠানিক সন্তান প্রসব অনুযায়ী ভারতীয় রাজ্যসমূহের ক্রম\n- ভারতের হাসপাতালমূহের তালিকা", "section": ["আরও দেখুন"]}]}